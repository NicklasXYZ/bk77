---
template: default.html
hide:
  - navigation
---

# 

## Om Klubben

Vi er en badmintonklub beliggende centralt i Odense. Vi elsker badminton, men vægter også sammenhold uden for banen meget højt. Med over 200 medlemmer fordelt på vores ungdom, senior og motionsafdeling kan vi tilbyde badminton på alle niveauer.

Vi er en aktiv klub, hvor det sociale element vægter lige så højt som det sportslige og hvor der er plads til alle uanset alder og niveau. Vi mener det skal være sjovt at spille badminton og sammen må vi også gerne skabe nogle flotte sportslige resultater.

Vi er medlem af Fyns Badminton Kreds (FBK), som hører under Dansk Badminton Forbund (DBF) samt DGI Fyn Badminton.

Hvis du vil læse mere om mulighederne i vores klub så klik ind under de forskellige afdelinger for at læse mere.

Så kom ned i "BK bunkeren" og bliv grebet af badmintonstemningen - vi glæder os til at se dig!
Du finder os i Hunderupskolens sportshal, som ligger på den gamle kaserne ved Sdr. Boulevard i Odense.
Vores postadresse er: Solfaldsvej 11, 5000 Odense C.

Der er ikke indkørsel fra Sdr. Boulevard så du skal om via J. B. Winsløvs vej og dernæst ad Solfaldsvej. Indgangen til hallen ligger i siden ud mod parkeringspladsen.

For oversigtskort: [klik her](http://goo.gl/maps/0IbH).

## BK77's historie

Da en flok unge mere eller mindre uprøvede badmintonspillere i 1977 satte sig sammen for at udfærdige nogle vedtægter for en ny klub, var det ikke med det formål at blive en af de bedste badmintonklubber på Fyn. Man håbede spillet med fjerbolden kunne give nogle hyggelige stunder både på og – ikke mindst – uden for banen. De første år var der træning en enkelt gang om ugen. Det var til gengæld også en lang ”træning”. Den begyndte med et par timers spil i hallen på Nyborgvej, hvorefter turen gik ind til Odense centrum, hvor diverse beværtninger ventede. Igennem årene har et utal af værtshuse og caféer lagt stole, borde og fadøl til denne tradition, som stadig holdes ved lige i dag.

Efterhånden som årene gik, blev interessen for klubben større, og det blev på den årlige generalforsamling foreslået at tilmelde et Serie 4-hold til turneringen under Fyns Badminton Kreds (FBK). Det var et stort spring at skulle konkurrere mod andre og større klubber, da konkurrencen ikke skulle komme til at overskygge det vigtigste element i BK77 - det sociale liv. BK77 havde nemlig hurtigt fået ry for at være den sociale klub på Fyn, som formåede at forene hyppig festaktivitet med sportslig succes.?Opturen begyndte for alvor i 1993, da det lykkedes at avancere fra Serie 2 til Serie 1. Så højt havde ingen i klubben forestillet sig, at BK77 ville kunne placere sig. Men også på dette punkt skulle klubben skille sig ud.

I august 1996 blev klubben nemlig kontaktet af FBK. Et hold havde trukket sig i Fynsserien og BK77 fik tilbudt at overtage den ledige plads. Klubben blev rakt en lillefinger og endte med at tage hele armen, for sæsonen fik det besynderlige forløb, at BK77 vandt Fynsserien og rykkede videre op i Danmarksserien. Et så hurtigt avancement er vist aldrig set før i dansk badminton!!

Sæsonen 2001/02 blev skelsættende på flere områder. BK77 fyldte 25 år, og det blev fejret med en kæmpefest, hvor både nuværende og tidligere turneringsspillere på bedste BK-vis festede til den lyse morgen. Det blev også den sidste sæson, hvor BK77 havde til huse i squashcentret på Nyborgvej - den frygtede hjemmebane. Klubben flyttede istedet ind i Hunderupskolens nye idrætshal. Her var masser af plads, og banerne blev hurtigt fyldt med motionister og ikke mindst ungdomsspillere. Badminton for spillere under 18 år havde indtil da ikke fyldt meget i BK77, men det viste sig hurtigt, at ungdommen gerne ville til klubben.

Idag er vi en klub i konstant udvikling med ca. 200 medlemmer fordelt på vores ungdom, senior og motionisthold. Vi elsker badminton, men vægter også sammenhold uden for banen rigtig højt. Værdier som; sportslig udvikling, åbenhed, socialt sammenhold og kompetenceudvikling ligger os nært og er noget vi hele tiden udvikler.

Vi glæder os til at byde dig velkommen til badminton i hjertet af Odense!